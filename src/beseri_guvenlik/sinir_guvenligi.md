# Sınır geçiş güvenliği

Eğer ABD sınırından geçmeyi planlıyorsanız, sınır personeli verilerinize erişmek isteyebilir ya da el koymaya çalışabilir. Bu rehber, ABD sınırında sorun yaşamamanız için bazı tavsiyeler içermektedir.

Öncelikle tehdit modelinizi gözden geçirin ve kendi durumunuzu sorgulayın. Vize durumunuz, seyahat geçmişiniz, taşıdığınız verinin hassasiyeti, dahil veya yakın temasta olduğunuz kurumlar ve benzeri faktörler yaşayacağınız süreci belirleyecektir.

**SINIRDA ÇOK YÜKSEK İHTİMALLE TEK BAŞINIZA OLDUĞUNUZU VE ABD İSTİHBARATININ TAHMİN ETTİĞİNİZDEN ÇOK DAHA FAZLA BİLGİYE SAHİP OLABİLECEĞİNİ UNUTMAYIN.**

### Seyahatinizden önce yapmanız gerekenler

* **Taşıdığınız verinin miktarını azaltın.** Alıkonulma ihtimaline karşı geçici cihazlar kullanmayı, mevcut cihazlarınızdaki verileri temizlemeyi ve ihtiyaç duyacağınız elzem verileri bir uzak sunucuya koymayı düşünebilirsiniz. CİHAZLARINIZDA HİÇBİR VERİ TUTMAMANIZ ŞİDDETLE TAVSİYE EDİLİR.
* **Verilerinizi şifreleyin.** Cihazlarınızı basit ekran parolaları yerine tam disk şifreleme ile şifreleyin. [Cihaz Şifreleme](../cihaz_guvenligi/cihaz_sifreleme.md) rehberimizi takip edebilirsiniz.
* **Parolalarınızı güvenli olanlarla değiştirin.** Hatta mümkünse bir [Zarola](https://zarola.oyd.org.tr) kullanın.
* **Verilerinizi yedekleyin.** Cihazlarınız alıkonulursa verilerinize erişebilmek için uzak ve güvenli bir konumda verilerinizi yedekte tutun.
* **Cihazlarınızı tamamen kapatın.** Cold boot gibi saldırılara karşı cihazlarınızı kapalı konumda tutun.
* **Parmak izi kullanmayın.** Sınırdaki bir ajanın parmağınızı zorla kavrayıp okuyucuya bastırması çok kolaydır, bunu unutmayın.
* **Tüm hesaplarınızdan çıkış yapın.** Eğer cihazınızda yine de veri tutuyorsanız, uzak sunuculara bağlanan hesaplarınızdan çıkış yapın.
* **Rahat olun.** Aşırı güvenlik, her zaman güvenlik demek değildir. Çok üst düzey güvenlik tedbirleri ortada hiçbir şey yokken sınır görevlilerini şüphelendirebilir.
* **En yakın konsolosluğun numarasını bir kenara yazın.** Yaşanabilecek ciddi sorunlar halinde son çare olarak ulaşabilmeniz için en yakın konsolosluğun iletişim bilgilerini bir kağıda not alın.

### Sınırdayken yapmanız gerekenler

Eğer sınır görevlileri cihazlarınızı açmanızı ya da parolalarınızı girmenizi isterse ne yapmalısınız? Maalesef bunun için kesin bir cevap yok.

* **Güvende kalmaya çalışın.** Sakin olun ve görevlilere saygılı davranmaya çalışın. Kesinlikle görevlilere yalan söylemeyin, anlaşılması halinde ağır sonuçlarla karşılaşabilirsiniz.
* **Eğer isteklerini kabul ederseniz,** görevliler cihazlarınızı dikkatli bir biçimde inceleyebilir ve dahi verilerinizin bir kopyasını alabilir. Bu yüzden cihazınızda hiçbir şey barındırmayın.
* **Eğer isteklerini reddederseniz** ve ABD vatandaşı değilseniz, sınır görevlileri sizi ülkeye almama hakkına sahiptir.

## Ek okumalar

* [EFF Sınır Güvenliği Rehberi](https://www.eff.org/wp/digital-privacy-us-border-2017)